# -*- mode: mandoku-view -*-
#+TITLE: 詩補傳
#+DATE: 2015-09-23 09:36:34
#+PROPERTY: JUAN 1
<pb:KR1c0013_WYG_001-1a>¶
欽定四庫全書¶
　詩補傳卷一　　　　　宋　范處義　撰¶
國風¶
周南(召南/説附)¶
　昔者先聖孔子誨人以經固莫詳於詩而聖人之論¶
　詩又以二南為大故曰人而不為周南召南其猶正¶
　牆面而立也與蓋不學牆面古之格言先聖謂人而¶
　不為二南之學辟之面牆而立豈能知齊家治國平¶
<pb:KR1c0013_WYG_001-1b>¶
　天下之道雖曰能學猶不學也夫二南之詩先聖所¶
　以大之者以其所陳皆文王正始之道自家而國自¶
　國而天下此古今不易之理也厯觀古之帝王道統¶
　之傳雖曰一揆前乎文王或世逺而事罕傳或世衰¶
　而事已駁求其王者與后妃兩盡其道莫若文王大¶
　姒故取之為萬世表準然必立周南為王者之法立¶
　召南為諸侯之法其來已乆疑自周公制禮作樂即¶
　定風雅頌為樂章之名故周官有六詩及豳雅豳頌¶
<pb:KR1c0013_WYG_001-2a>¶
　之說而幽王小雅亦曰以雅以南非周之樂章詩人¶
　安得有是言以闗雎為周南以鵲巢為召南亦周之¶
　舊故儀禮有乃合樂周南闗雎召南鵲巢之說豈非¶
　周之舊典與蓋闗雎言后妃能不妬忌故和樂而知¶
　好賢鵲巢言夫人能不妬忌故均一而安於拙眞可¶
　以為王者諸侯之配宜冠諸篇首為王者諸侯齊家¶
　之矜式其二南諸篇皆述后妃夫人風化之效本其¶
　所得之地而録之彼區區欲分周南召南以為聖賢¶
<pb:KR1c0013_WYG_001-2b>¶
　淺深者未為通論也若夫周南既為王者法猶與召¶
　南同謂之國風則其㫖深矣蓋文王之時紂猶在上¶
　文王遵養自晦不居其聖故能䝉大難而無害小心¶
　事商不改其初此乃文王之盛徳後之録詩者原文¶
　王之心故雖存王者之事於周南特婉其名謂之國¶
　風且與召南同齒於一國豈非得文王之心與夫以¶
　文王之一身且以大姒為配而二南乃分為王者后¶
　妃諸侯夫人何哉蓋文王之聖備道全美無施不宜¶
<pb:KR1c0013_WYG_001-3a>¶
　故用之天下用之一國何所不可大姒之賢亦儀刑¶
　于文王故為后妃為夫人亦無不可者文王既謙退¶
　避紂故録詩者以文王之事託之后妃以諸侯之事¶
　託之夫人雖曰大姒之賢足以當此亦所以全文王¶
　自晦之迹也其詩得之周南之地則繫之周公得之¶
　召南之地則繫之召公蓋旦奭二公皆姬姓文王分¶
　岐為二公采地旦封周謂之周公奭封召謂之召公¶
　至武王克商又分二公為左右成王時復分陜以東¶
<pb:KR1c0013_WYG_001-3b>¶
　周公主之分陜以西召公主之其事雖雜出傳記而¶
　周公召公之稱既已見于武王克商之始國語亦以¶
　周召畢榮為文王之臣則周召固常輔佐文王因以¶
　其事託之豈非文王不居其聖之意與且周南召南¶
　既為天子諸侯之法固不能無天下一國之辨然其¶
　詩或得於周南或得於召南皆陳文王大姒風化之¶
　效固難以優劣論如周南言道化行召南亦言王道¶
　成周南言文王之道被于南國召南亦言天下純被¶
<pb:KR1c0013_WYG_001-4a>¶
　文王之化以是知二南之論風化亦互見之耳或以¶
　周召繫於所得之地為疑及觀召南存召公之詩且¶
　有聽訟敎明之實邶鄘衛皆衞詩而繫以邶鄘國風¶
　然後信録詩者果以所得之地名之也二公采地不¶
　出岐周豈得而優劣哉然周公止稱公召公乃稱伯¶
　豈召公後常典治南國之諸侯乎說者謂周公主内¶
　治召公長諸侯蓋本諸此孔子嘗謂老聃曰丘治六¶
　經論先王之道而明周召之迹子西亦曰孔丘述三¶
<pb:KR1c0013_WYG_001-4b>¶
　王之迹明周召之業夫論先王之道必及周召述三¶
　王之迹亦必及周召以見先聖人屬意於此學者可¶
　不考論其故哉抑嘗考國風終於美周公二雅終於¶
　思召公則聖人刪詩之際蓋傷衰亂之極非周召不¶
　能救也蓋與首二南同意¶
闗雎后妃之徳也(雎七/胥反)¶
　文王未嘗稱王而大姒曰后妃雖曰後世之追稱然¶
　二南之詩蓋所以立萬世王者諸侯之法故其言后¶
<pb:KR1c0013_WYG_001-5a>¶
　妃夫人特設此稱為天下一國風化之本曲禮曰天¶
　子有后有夫人又曰天子之妃曰后諸侯曰夫人然¶
　則天子之配曰后諸侯之配曰夫人則周南加妃之¶
　字於后以明其配所以别天子之夫人耳召南之夫¶
　人則無所嫌故直謂之夫人也后妃之徳則詩之所¶
　陳者是也¶
風之始也所以風天下而正夫婦也故用之鄉人焉用¶
之邦國焉風風也敎也風以動之敎以化之(風並/如字)¶
<pb:KR1c0013_WYG_001-5b>¶
　闗雎后妃之徳也謂之小序自風之始以後謂之大¶
　序三百篇皆然而闗雎為特詳蓋經之首篇併陳三¶
　百篇之大義也如易之乾坤二卦彖象文言比他卦¶
　為悉備玩味大序之文殆與文言相類非經聖人之¶
　手其孰能之序詩者謂后妃有闗雎之徳為正家之¶
　本故其動化天下效見於夫婦皆得其正天下夫婦¶
　皆正則比屋可封矣易曰正家而天下定此之謂也¶
　其詩謂之風蓋取風之義天之所以動化萬物者莫¶
<pb:KR1c0013_WYG_001-6a>¶
　神於風君之所以動化萬民者亦若此序詩者推言¶
　王者后妃之風化故舉王畿之内六鄉之人王畿之¶
　外六服之國為言用之鄉人者謂近而用以化六鄉¶
　之人用之邦國者謂逺而用以化六服之國申言風¶
　敎之義謂化之所始既有感動之理則敎之及人必¶
　有丕變之效宜近而六鄉之人逺而六服之國胥效¶
　胥然也說者以鄉飲酒禮乃合樂周南闗雎召南鵲¶
　巢為用之邦國且大序之首上下皆論風化遽以歌¶
<pb:KR1c0013_WYG_001-6b>¶
　詩勦入其中已不可信而謂鄉飲酒為鄉人燕禮為¶
　邦國牽合之甚今不取¶
詩者志之所之也在心為志發言為詩情動於中而形¶
於言言之不足故嗟歎之嗟歎之不足故永歌之永歌¶
之不足不知手之舞之足之蹈之也¶
　此言詩出於人心方其心無所感則志亦無自而生¶
　迨其有感而動則志於是有所往昔人所謂在髙山¶
　在流水是也故由其有感而在心則謂之志由其既¶
<pb:KR1c0013_WYG_001-7a>¶
　發而為言則謂之詩以是知詩者原於志有所往故¶
　其情之發越不能自黙惟其感之者既至則直言不¶
　足以暢其情於是作於聲氣而嗟嘆見於容止而舞¶
　蹈記曰詩言其志也歌咏其聲也舞動其容也三者¶
　本於心然後樂器從之詩之出於人心者如此烏得¶
　而已邪¶
情發於聲聲成文謂之音治世之音安以樂其政和亂¶
世之音怨以怒其政乖亡國之音哀以思其民困¶
<pb:KR1c0013_WYG_001-7b>¶
　此言詩既出於人心則其發越於外者皆情之眞也¶
　眞情之發越既由於政之所感故其形於言者始則¶
　單出而為聲終則雜比而為音謂之音則播之金石¶
　絲竹矣實能寫人情之喜怒哀樂故審其音之安樂¶
　則知政之和審其音之怨怒則知政之乖審其音之¶
　哀思則知民之困夫民至於困則無政之可言矣非¶
　審樂知政之君子不足以語此¶
故正得失動天地感鬼神莫近於詩¶
<pb:KR1c0013_WYG_001-8a>¶
　此言詩之功用如此其大事之得失若可以自欺而¶
　矢詩以歌之是是非非有不可掩者天地之髙厚鬼¶
　神之冥漠若難於感動而歌詩以祀之産祥降嘏有¶
　不可誣者蓋詩原於人心之誠正無一毫之私偽故¶
　形於美刺則吟咏而不厭播之聲音則對越而無愧¶
　曰莫近於詩謂詩之道貫通乎幽明為不逺矣¶
先王以是經夫婦成孝敬厚人倫美敎化移風俗¶
　此言先王設采詩之官求民間之詩被之絃歌其用¶
<pb:KR1c0013_WYG_001-8b>¶
　為甚廣蓋詩本於誠正故正聲入乎耳而善端油然¶
　動於中彼夫婦不以正合者聞詩人所陳夫婦之道¶
　必能反經而遵禮矣彼孝敬有虧於身者聞詩人所¶
　陳孝敬之行必能知悔而有成矣彼人倫有陷於薄¶
　者聞詩人所陳人倫之懿必能相率而歸厚矣上而¶
　感格於君心知敎化在於謹始必能端本自反而敎¶
　化美矣下而感格於庶民知風俗貴於不偷必能省¶
　身自愧而風俗移矣詩之感人其效之速有如此者¶
<pb:KR1c0013_WYG_001-9a>¶
故詩有六義焉一曰風二曰賦三曰比四曰興五曰雅¶
六曰頌¶
　此論詩之體有六本之風化者風也鋪陳其事者賦¶
　也取物為况者比也因感而興者興也正言其實者¶
　雅也揚揄其美者頌也有一篇之中具數體者有一¶
　篇之中專用一體者後之分國風雅頌為四詩者其¶
　義亦若此而已六詩見之周官其來舊矣所謂敎六¶
　詩者其亦敎六義與¶
<pb:KR1c0013_WYG_001-9b>¶
上以風化下下以風刺上主文而譎諫言之者無罪聞¶
之者足以戒故曰風(風刺之/風去聲)¶
　此論變風之體也上言風風也敎也謂正風也變風¶
　之作亦由上以不善化其下故下陳其詩以諷其上¶
　既曰諷矣則主乎文辭不務正諌使言之者可以免¶
　罪聞之者自知警戒以其言有感發動化之妙故與¶
　正風同謂之風也¶
至于王道衰禮義廢政敎失國異政家殊俗而變風變¶
<pb:KR1c0013_WYG_001-10a>¶
雅作矣¶
　上既論變風之體此則論風雅所由變至于王道已¶
　衰禮義已廢政敎已失國自為政家自為俗則亂極¶
　矣此變風變雅俱作之時也蓋風之變始於周公之¶
　陳王業是時雅猶未變也雅之變始於厲王之小雅¶
　盡廢序變雅者首及之蓋變風原於諷其上變雅原¶
　於王道衰詩人心乎愛君風雅之所同然變風變雅¶
　俱作之時則周既衰矣此序詩者所以詳言之也¶
<pb:KR1c0013_WYG_001-10b>¶
國史明乎得失之迹傷人倫之廢哀刑政之苛吟詠情¶
性以風其上達於事變而懷其舊俗者也故變風發乎¶
情止乎禮義發乎情民之性也止乎禮義先王之澤也¶
　此言諸國之史所以録變風之詩者以其明見國家¶
　得失之迹傷人倫之廢壊哀刑政之苛虐以至於此¶
　然其詩皆吟咏情性之眞以申諷諫之義非通達世¶
　故之變不忘舊俗之美何以及此是以存而不敢廢¶
　因知變風之作蓋當亂世而其言皆發於眞情而無¶
<pb:KR1c0013_WYG_001-11a>¶
　矯偽知禮義之歸而無邪僻發於眞情而無矯偽以¶
　見民之性本善不為世變之所移知禮義之歸而無¶
　邪僻以見先王禮義之澤在人心者未泯也此為諸¶
　國之史而言故專論變風不及變雅也¶
是以一國之事繫一人之本謂之風言天下之事形四¶
方之風謂之雅雅者正也言王政之所由廢興也政有¶
小大故有小雅焉有大雅焉頌者美盛徳之形容以其¶
成功告於神明者也是謂四始詩之至也¶
<pb:KR1c0013_WYG_001-11b>¶
　此言國風雅頌之四詩蓋於六義之中取其體之大¶
　者而名之其為體雖不同皆有其始本於一國之君¶
　有善有否此風之始也言其天下之政有小有大此¶
　小雅大雅之始也美其徳之形容而致功之可告神¶
　明此頌之始也詩之為詩無以加此故曰詩之至也¶
　然風者由其下之俗而知其君雅者由其上之政而¶
　知其民頌者由其徳而知其功此風雅頌之辨也一¶
　國之有頌亦原於功徳惟周頌功徳有餘則辭愈約¶
<pb:KR1c0013_WYG_001-12a>¶
　魯頌功徳不足則辭愈詳此為異耳至如商頌成湯¶
　之功徳有似武王故那詩亦似執競中宗髙宗功徳¶
　不及成湯故詩視那為加詳然則頌之名雖同而功¶
　徳之優劣亦不能無辨也彼賦比興之體則無所始¶
　不可以名詩故名詩者於六義之中取其半也¶
然則闗雎麟趾之化王者之風故繫之周公南言化自¶
北而南也鵲巢騶虞之徳諸侯之風也先王之所以教¶
故繫之召公周南召南正始之道王化之基¶
<pb:KR1c0013_WYG_001-12b>¶
　此言二南正始為王化之本其道則一夫詩既立此¶
　為王者諸侯之法安得不别而言之周南以化言召¶
　南以徳言蓋道徳者敎化之本敎化者道徳之效道¶
　則無所不該舉其效則徳在其中故周南亦曰后妃¶
　之徳徳則隨遇而見舉其徳則效在其中故召南亦¶
　曰文王之化安有聖賢淺深之辨哉其曰自北而南¶
　者以文王之化自岐周以至于江漢南國之逺故以¶
　自北而南言之曰先王之所以敎者以周之為諸侯¶
<pb:KR1c0013_WYG_001-13a>¶
　也乆矣而大王王季皆為賢君論王者之風故不得¶
　不歸之文王諸侯之風則自大王王季已有善敎於¶
　其國故以先王所以敎言之曰所以敎則大王王季¶
　文王皆與焉由詩序之時而言文王亦可謂之先王¶
　也其繫之周公召公雖因於所得之地其亦成文王¶
　之志與¶
是以闗雎樂得淑女以配君子憂在進賢不淫其色哀¶
窈窕思賢才而無傷善之心焉是闗雎之義也¶
<pb:KR1c0013_WYG_001-13b>¶
　此言作闗雎之詩者既樂得是淑女以配其君能以¶
　進賢女為己憂而非以色道淫又哀是淑女能思賢¶
　女之進用而惟恐傷之夫好之至之謂樂與樂有子¶
　之意同念之深之謂哀與哀王孫之意同明乎哀樂¶
　之說者可與語闗雎之義矣學者於闗雎之詩惑於¶
　所作之時故其說不一遂失詩人之本意竊謂大姒¶
　之賢以不妬忌為本故衆善皆由之而出而助成文¶
　王齊家以平天下之道為萬世法蓋基於此故闗雎¶
<pb:KR1c0013_WYG_001-14a>¶
　之詩形容大姒不妬忌之徳特取之為一經之首詎¶
　可易言哉然則是詩或作於其時或作於其後皆不¶
　足疑其形容大姒不妬忌之徳則一而已¶
闗闗雎(七/余)鳩在河之洲窈窕淑女君子好逑¶
　闗闗和聲也雎鳩王雎也窈窕幽閒也淑善也逑匹¶
　也詩人謂雎鳩之為物摯而有别異於衆禽而闗闗¶
　和鳴逺在河中之洲以為可比后妃遂以喻大姒有¶
　幽閒淑善之徳為文王之配曰好逑有相愛好之意¶
<pb:KR1c0013_WYG_001-14b>¶
　劉向記魏貞之言曰雎鳩之鳥未嘗見乗居而匹處¶
　也所謂有别者如此¶
參(初金/下同)差(初宜/下同)荇(蘅猛/下同)菜左右流之窈窕淑女寤寐求¶
之¶
　荇接余也流周流也言大姒不妬忌故能求左右之¶
　賢女為己之助寤寐不忘然大姒思求左右之賢女¶
　固非廣取女色以助淫樂蓋后妃以奉祭祀為重故¶
　汲汲於求助夫賢女之助固不止於祭祀詩人舉事¶
<pb:KR1c0013_WYG_001-15a>¶
　之重者謂參差荇菜必賴左右周流取之而後可以¶
　成禮則事之小者從可知矣¶
求之不得寤寐思服悠哉悠哉輾轉反側¶
　此言大姒既欲求左右之賢女以助祭祀故於其求¶
　之未得也寤寐服膺而至於中夜廢寢輾轉以待旦¶
　愈覺夜之悠長也¶
參差荇菜左右采之窈窕淑女琴瑟友之參差荇菜左¶
右芼(莫/報)之窈窕淑女鍾鼔樂(洛/)之¶
<pb:KR1c0013_WYG_001-15b>¶
　此言大姒喜得左右之賢女采取此荇菜芼擇此荇¶
　菜以助祭祀既以琴瑟相友又以鍾鼓相樂無一毫¶
　嫉妬害善之心大姒之徳如此可謂盛徳也已夫為¶
　君子之好逑而能和鳴有别求左右之賢女而能先¶
　於助祭則心之所樂不至於淫矣思賢女之未得則¶
　反側忘寢喜賢女之既得則友樂無厭則心之所哀¶
　不至於傷矣大姒不妬忌故冇是心詩人識其心故¶
　有是言序詩者明闗雎之義既陳之於大序孔子識¶
<pb:KR1c0013_WYG_001-16a>¶
　闗雎之聲又記之於論語信詩之義與樂之聲果相¶
　通也是詩五章其一章比也餘皆賦也¶
葛覃后妃之本也后妃在父母家則志在於女功之事¶
躬儉節用服澣濯之衣尊敬師傅則可以歸安父母化¶
天下以婦道也¶
　葛覃之詩何以為后妃之本蓋王業之本在知稼穡¶
　艱難内治之本在女功之事夫稼穡之艱難男子所¶
　當知女功之事女子所當習惟貴而為王為后而能¶
<pb:KR1c0013_WYG_001-16b>¶
　念之非不忘其本者不能也序詩者謂后妃在父母¶
　家則志在女功之事此推本而言之也在家而志女¶
　功雖未足為異惟大姒能不忘其本故既貴而為后¶
　妃能躬行儉徳節抑用度服澣濯之衣則不侈尊敬¶
　師傅則不驕以此而歸問安於父母則天下之感化¶
　皆知為婦之道當然也¶
葛之覃兮施(以/䜴)于中谷維葉萋萋黄鳥于飛集于灌木¶
其鳴喈喈葛之覃兮施于中谷維葉莫莫是刈是濩(胡/郭)¶
<pb:KR1c0013_WYG_001-17a>¶
為絺為綌服之無斁(亦/)¶
　覃延也施移也黃鳥倉庚也灌木叢木也言后妃念¶
　在父母家之時其始見葛之延蔓于中谷葉萋萋然¶
　而盛黄鳥飛鳴聚于叢木已動治葛為衣之興既而¶
　見葛之莫莫然成就遂刈取而濩煑之精者為絺粗¶
　者為綌以是為衣而服之無厭此皆不忘本之言也¶
言告師氏言告言歸薄汙我私薄澣(户/管)我衣害(曷/)澣害¶
否歸寧父母¶
<pb:KR1c0013_WYG_001-17b>¶
　言后妃既念在家女功之事於是告之師氏欲歸問¶
　安於父母其燕服則汙治之其禮服則澣洗之初非¶
　好潔其衣服故又問何者當澣何者未澣惟其宜稱¶
　以此而歸問安于父母可謂無父母貽罹矣夫后妃¶
　之貴可以舉動自如必先告之師氏而后言歸則尊¶
　敬師傅可知也后妃舉動宜盛其車服至用澣濯之¶
　衣不輕改造則躬儉節用可知也后妃之興此念為¶
　此舉足以化天下此其所以為本與是詩三章皆賦¶
<pb:KR1c0013_WYG_001-18a>¶
　也¶
卷耳后妃之志也又當輔佐君子求賢審官知臣下之¶
勤勞内有進賢之志而無險詖私謁之心朝夕思念至¶
於憂勤也¶
　后妃之善莫先於不妬忌其次則能節儉也二者皆¶
　常情之所蔽溺鮮有不為患者今大姒能求左右之¶
　賢女始則相與供荇菜奉祭祀可謂防之以禮而不¶
　淫終則以琴瑟鍾鼓相友樂可謂和之以樂而不傷¶
<pb:KR1c0013_WYG_001-18b>¶
　不妬忌如此故為闗雎之盛徳因女功而思父母服¶
　澣濯之衣而不侈尊敬師傅而不驕能節儉如此故¶
　為葛覃之知本聖人以闗雎為經之首而葛覃次之¶
　蓋詩所陳謂大姒有此二善以能忘己之私故也私¶
　既忘矣則心之所思無非輔佐君子之事故卷耳又¶
　次之以為后妃之志如此序詩者極言其志謂后妃¶
　能以輔佐君子求賢審官知臣下之勤勞者由其忘¶
　己之私志在進賢而險詖私謁之心不萌乎中故其¶
<pb:KR1c0013_WYG_001-19a>¶
　憂勤國家與人主同也夫公私不兩立能忘私則險¶
　詖私謁之心不生斯能同君子之憂勤矣不能忘私¶
　則險詖私謁之心日熾豈能憂勤以輔佐君子邪且¶
　求賢而進用之審官而任使之臣下之有憂勤者必¶
　知之此國事之所當急者后妃之志能及於是誠可¶
　美也¶
采采卷耳不盈頃筐嗟我懐人寘彼周行¶
　卷耳苓耳也頃筐欹筐也后妃因采卷耳易得之物¶
<pb:KR1c0013_WYG_001-19b>¶
　尚不能充頃筐易盈之器以興賢之難求也如此遂¶
　嘆我所思之賢當量才度徳寘之周家之列位既知¶
　求之難又知寘之當所謂求賢審官也序言又當輔¶
　佐君子謂不專於内治也¶
陟彼崔嵬我馬虺隤(頽/)我姑酌彼金罍維以不永懐陟¶
彼髙岡我馬𤣥黄我姑酌彼兕觥(古/横)維以不永傷陟彼¶
砠(七/余)矣我馬瘏(塗/)矣我僕痡(敷/)矣云何吁矣¶
　言后妃思臣下勤勞於道路者始而升崔嵬戴石之¶
<pb:KR1c0013_WYG_001-20a>¶
　山馬已疲而不進我姑酌彼金罍以開釋之使不永¶
　懐此役也既而升山脊之髙岡馬至病而改色我姑¶
　酌彼兕觥以慰勉之使不永傷此役也卒而升戴土¶
　之砠不獨馬病僕已病矣勞苦至此非觴酒所能慰¶
　釋但為長吁而已凡三章所陳皆所謂知臣下之勤¶
　勞也周官酒人之奚為世婦役而酒則有女酒漿則¶
　有女漿則知周家酒漿之用亦内治所當察也因視¶
　内治見采卷耳者之不易得而能知求賢之難則后¶
<pb:KR1c0013_WYG_001-20b>¶
　妃念念不忘於輔佐君子矣既因巻耳以起興遂欲¶
　以卷耳所造之酒漿以勞賢者后妃之志可以想見¶
　不必疑后妃不當自采卷耳亦不必疑后妃不當用¶
　罍觴以勞臣下善學詩者宜以志求之是詩四章一¶
　章興也餘皆賦也¶
樛(鳩下/同)木后妃逮下也言能逮下而無嫉妬之心焉¶
　樛木言后妃有恩意以及下而左右之賢女皆得附¶
　麗進御為君子之助猶木之下曲者葛藟附此木以¶
<pb:KR1c0013_WYG_001-21a>¶
　生非嫉妬之念不存於中何以得此¶
南有樛木葛藟纍(力/追)之樂只君子福履綏之南有樛木¶
葛藟荒之樂只君子福履將之南有樛木葛藟縈之樂¶
只君子福履成之¶
　樛下曲也藟葛之類巨苽也纍繫也荒奄也縈旋也¶
　木以下曲故葛藟得以附而生后妃以待下故左右¶
　賢女得以附而進君子之有内助如此可謂樂矣所¶
　履之福可以綏而安將而大成而無虧矣不妬忌之¶
<pb:KR1c0013_WYG_001-21b>¶
　效有如此者凡二南之詩言南皆指其地而言蓋文¶
　王之化自北而南故謂之南也是詩三章皆比而賦¶
　也¶
螽斯后妃子孫衆多也言若螽斯不妬忌則子孫衆多¶
也¶
　螽斯亦言后妃不妬忌之效與樛木之意同樛木專¶
　美文王所履之福螽斯則言文王則百斯男本支百¶
　世皆原於后妃之不妬忌其效豈淺淺哉¶
<pb:KR1c0013_WYG_001-22a>¶
螽斯羽詵(所/巾)詵兮宜爾子孫振振兮螽斯羽薨薨兮宜¶
爾子孫繩繩兮螽斯羽揖(側/立)揖兮宜爾子孫蟄蟄兮¶
　序詩者謂言若螽斯不妬忌則子孫衆多或謂螽斯¶
　微物詩人何由知其性竊以為凡物之能羣聚而不¶
　相殘者則知其能不妬忌也孰謂微而不可察哉今¶
　螽斯之羣飛詵詵而衆多薨薨而有聲揖揖而㑹聚¶
　則性之不妬忌可見也后妃與左右之賢女相處能¶
　如此故其效見於子孫衆多振振然奮起而自能有¶
<pb:KR1c0013_WYG_001-22b>¶
　立繩繩然循理而不紊其序蟄蟄然收斂而不犯非¶
　禮豈不為可美乎是詩三章皆比而賦之螽斯七月¶
　作斯螽一也蝗類一母百子或云一生八十一子¶
桃夭后妃之所致也不妬忌則男女以正昏姻以時國¶
無鰥民也¶
　桃夭言后妃不妬忌之效致天下化之男女得以正¶
　昬姻得以時有和協之風無乖離之患宜乎舉國無¶
　鰥民也¶
<pb:KR1c0013_WYG_001-23a>¶
桃之夭夭灼灼其華之子于歸宜其室家桃之夭夭有¶
蕡(浮/雲)其實之子于歸宜其家室桃之夭夭其葉蓁蓁之¶
子于歸宜其家人¶
　桃以夭夭言謂其木之少壯也木必少壯則其華灼¶
　然而盛其實蕡然而大其葉蓁然而茂以喻女子及¶
　時而嫁家道既成不獨夫婦相宜一家之人亦皆相¶
　宜也天下之風俗如此其美詩人以為后妃之所致¶
　大學所謂宜其家人而後可以敎國人是也然則風¶
<pb:KR1c0013_WYG_001-23b>¶
　化之本可不謹與是詩三章皆比而賦之也一說血¶
　氣使人尤甚於壯年故少艾之女不閑於婦道竊謂¶
　此說止是過求夭夭二字若壯年自肆乃世俗犯非¶
　禮者之所為豈人人皆然況被周召之化者乎夭夭¶
　正是形容少壯之意¶
兔罝(子斜/下同)后妃之化也闗雎之化行則莫不好徳賢人¶
衆多也¶
　二南為風化之首其詩以化天下為成效所謂化者¶
<pb:KR1c0013_WYG_001-24a>¶
　謂變易其思慮矯揉其氣習暴者俄且仁薄者俄且¶
　厚愚者靈而惑者解其感發之機與天地同其妙然¶
　詩人多取人之難化者言之以明二南之風化其效¶
　驗如此其至兔罝其一也夫雉兔之人皆小民之粗¶
　有膂力不事生業者為之宜其扞格難化今也闗雎¶
　之化既行一變而為好徳則其時賢人衆多可知矣¶
　何謂好徳三章所陳是也兔罝捕兔之罟也¶
肅肅兔罝㭬(陟/角)之丁(陟/耕)丁赳(居/黝)赳武夫公侯干城¶
<pb:KR1c0013_WYG_001-24b>¶
　干城言扞衞公侯如城所謂隱若長城是也詩人偶¶
　見施兔罝者肅肅然嚴整㭬杙之聲丁丁然可聞則¶
　非逺人之地因是知其人赳赳然勇而難犯移此心¶
　為公侯之扞衞有何不可公侯猶言國君二南美文¶
　王未嘗稱王序詩者追稱之耳¶
肅肅兔罝施(以/䜴)于中逵赳赳武夫公侯好仇¶
　好仇言為公侯之善耦是也詩人偶見施兔罝者于¶
　山間之道稍逺人迹而肅肅然嚴整與初無異因是¶
<pb:KR1c0013_WYG_001-25a>¶
　知其人赳赳然勇而有守移此心為公侯之仇耦有¶
　何不可¶
肅肅兔罝施于中林赳赳武夫公侯腹心¶
　腹心言公侯之謀臣所謂作朕心膂是也詩人偶見¶
　施兔罝者于中林幽深之處而肅肅然嚴整不以人¶
　所不聞不見而少解因是知其人赳赳然勇而不欺¶
　移此心為公侯之腹心有何不可蓋勇而難犯勇而¶
　有守勇而不欺皆好徳之至也兔罝難化之人遽能¶
<pb:KR1c0013_WYG_001-25b>¶
　使之好徳如此則易格者將徧為爾徳矣賢人豈不¶
　能衆多乎是詩三章皆賦也¶
芣(浮/)苢(以/)后妃之美也和平則婦人樂有子矣¶
　芣苢之詩所以為后妃之美者蓋不妬忌之效能使¶
　一家之和平為天下之和平婦人皆以有子為樂此¶
　豈一朝夕所致哉其化之所被者深矣¶
采采芣苢薄言采之采采芣苢薄言有之采采芣苢薄¶
言掇之采采芣苢薄言捋(力/活)之采采芣苢薄言袺(結/)之¶
<pb:KR1c0013_WYG_001-26a>¶
采采芣苢薄言襭(户/結)之¶
　芣苢馬舄即車前子也毛云宜懐任詩人言天下婦¶
　人求宜子之物雖采之非一采猶以為薄凡詩言薄¶
　皆未厭足之意既采之以為已有故掇拾之捋取之¶
　執衽而袺之扱衽而襭之其樂如此可謂不厭矣是¶
　詩三章皆賦也¶
漢廣徳廣所及也文王之道被于南國美化行乎江漢¶
之域無思犯禮求而不可得也¶
<pb:KR1c0013_WYG_001-26b>¶
　漢廣之序形容文王之化不一其辭語其化之效則¶
　以徳言原其化之始則以道言徳隨所遇而見故曰¶
　徳廣所及道無乎不周故曰被于南國文王之化始¶
　于岐周而行乎江漢之域非徳廣道被不足以形容¶
　之或疑游女不可求謂化及女子而不及男子竊謂¶
　無思犯禮求而不可得乃合男女而言之蓋男子無¶
　犯禮之思女子有不可犯之色自然不相求也詩人¶
　止言游女不可求不及男子者蓋化及男子為易化¶
<pb:KR1c0013_WYG_001-27a>¶
　及女子為難舉其難者言之則易化者從可知矣¶
南有喬木不可休息漢有游女不可求思漢之廣矣不¶
可泳思江之永矣不可方思¶
　言南國之木以其喬然上竦故人不可休息其隂女¶
　子以有不可犯之色故人不可求與為亂如漢水之¶
　廣不可游泳而行江水之永不可方柎而濟也詩人¶
　因江漢以起興故再三言之泳水厎行也方水中桴¶
　栰也¶
<pb:KR1c0013_WYG_001-27b>¶
翹翹錯薪言刈其楚之子于歸言秣其馬漢之廣矣不¶
可泳思江之永矣不可方思翹翹錯薪言刈其蔞(閭/)之¶
子于歸言秣其駒漢之廣矣不可泳思江之永矣不可¶
方思¶
　此言文王之化能使人不思犯禮不能使人絶去情¶
　欲故後二章皆述男子之情雖不思與之亂亦欲以¶
　禮為昬姻謂是女子苟能以禮而嫁我當於錯薪之¶
　中刈其楚以秣其馬刈其蔞以秣其駒蓋古者親迎¶
<pb:KR1c0013_WYG_001-28a>¶
　必有車馬此歆慕之辭也申言漢不可泳江不可方¶
　亦以自警謂我雖有此志終不可得也思有二訓考¶
　三百篇之詩如烝然來思爾羊來思之類皆語助也¶
　如孝思維則思無邪之類皆思慮也序言無思犯禮¶
　謂思慮不及也詩言不可求思則為語助耳是詩三¶
　章前一章比兼興後二章乃賦兼興也楚荆也蔞蒿¶
　也¶
汝墳道化行也文王之化行乎汝墳之國婦人能閔其¶
<pb:KR1c0013_WYG_001-28b>¶
君子猶勉之以正也¶
　汝墳之詩美思夫之婦人當紂之虐政乃能勉其夫¶
　以正自非文王之道化漸被人心者深何以得此曰¶
　汝墳之國云者蓋舉國皆如之雖婦人亦然尤足以¶
　見其難也¶
遵彼汝墳伐其條枚未見君子惄(乃/厯)如調(張/留)飢遵彼汝¶
墳伐其條肄既見君子不我遐棄魴魚赬(&KR0897;/貞)尾王室如¶
燬雖則如燬父母孔邇¶
<pb:KR1c0013_WYG_001-29a>¶
　汝水名也墳大防也枝曰條榦曰枚斬而復生曰肄¶
　惄思而心動貌赬赤也魚勞則尾赤燬火也言婦人¶
　始循汝水之防伐木之枝幹以為薪是時其夫從役¶
　猶未乆也而未見君子之歸己心動而不寧若調飢¶
　之思食及再循汝水之防伐斬復生之肄則夫之從¶
　役更厯歲時獲見君子不逺棄我而歸蓋幸其來歸¶
　也凡婦人之情當夫之逺從征役歸而見其勞苦之¶
　狀必有怨望之語此汝墳之婦人獨能勉之以正謂¶
<pb:KR1c0013_WYG_001-29b>¶
　汝身之勞瘁雖若魚勞而尾赤王室之虐政雖若火¶
　之酷烈然父母在邇所當盡力王事不宜辭避以貽¶
　父母憂此所謂勉以正之言也說者以父母為文王¶
　殆非詩人之本意且岐周去汝墳不可謂邇若婦人¶
　之言以文王為父母則是怨紂而親文王此文王之¶
　所甚懼也何以謂之勉之以正哉詩人之意謂文王¶
　之化雖及於天下三分之二而率諸侯以事紂之心¶
　未始少異故其道化之行雖婦人之愚亦知父母之¶
<pb:KR1c0013_WYG_001-30a>¶
　國不可怨叛此之謂道化亦文王之心也調飢或作¶
　朝飢或作輖飢均於改字然朝飢思食固人之常情¶
　輖飢謂飢而又飢意近穿鑿不若止用調字蓋飢而¶
　心動則當調其氣謂忍飢也是詩三章前二章興也¶
　卒章比而賦之¶
麟之趾闗雎之應也闗雎之化行則天下無犯非禮雖¶
衰世之公子皆信厚如麟趾之時也¶
　麟趾之詩所以為闗雎之應者蓋舉其效之至難以¶
<pb:KR1c0013_WYG_001-30b>¶
　為王化之極致且挾貴怙勢若公子者疑於難化況¶
　文王與紂之時又其難者此序指言衰世則是商之¶
　公子非周之公子也今也闗雎之化行一洗舊習信¶
　厚慤謹也有如麟然公子猶爾則天下無復有犯非¶
　禮之人矣序詩者因麟而思盛世麟至之日謂衰世¶
　公子乃能信厚如盛世之時也或者溺於符瑞之說¶
　乃為文王之道化足以致麟非詩之本意且文王與¶
　紂之時事備見載籍未聞麟至之祥而振振乃能奮¶
<pb:KR1c0013_WYG_001-31a>¶
　起自立之象公子惟不能自立是以耳濡目染胥傚¶
　偷薄今被文王之化既能奮起而有立是以慤謹如¶
　古太平之時也¶
麟之趾振振公子于嗟麟兮麟之定(都/佞)振振公姓于嗟¶
麟兮麟之角振振公族于嗟麟兮¶
　詩人以麟有趾而不踶如公子之不妄動麟有定而¶
　不抵如公姓之不忤物麟有角而不觸如公族之不¶
　好競三者皆慤謹之實也宜深嘉屢歎以為眞麟也¶
<pb:KR1c0013_WYG_001-31b>¶
　公姓謂公同姓諸孫之屬也公族謂公同祖有服之¶
　屬也詩人正以趾喻公子故序詩者言公子之信厚¶
　亦曰如麟趾之時陸璣䟽云麟&KR0874;身牛尾馬足貟蹄¶
　一角角端有肉音中鍾吕行中規矩遊必擇地詳而¶
　後處不履生蟲不踐生草不羣居不侣行不入陷穽¶
　不罹羅網王者至仁則出定字或作顁爾雅云題也¶
　是詩三章皆比也¶
　詩補傳卷一¶

